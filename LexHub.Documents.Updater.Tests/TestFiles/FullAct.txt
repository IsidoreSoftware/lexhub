Dz.U.16.1137
USTAWA
z dnia 6 czerwca 1997 r.
Kodeks karny.
CZĘŚĆ  OGÓLNA
Rozdział  I
Zasady odpowiedzialności karnej
Art.  1. [Struktura przestępstwa. Warunki odpowiedzialności]
§  1. Odpowiedzialności karnej podlega ten tylko, kto popełnia czyn zabroniony pod groźbą kary przez ustawę obowiązującą w czasie jego popełnienia.
§  2. Nie stanowi przestępstwa czyn zabroniony, którego społeczna szkodliwość jest znikoma.
§  3. Nie popełnia przestępstwa sprawca czynu zabronionego, jeżeli nie można mu przypisać winy w czasie czynu.
Art.  2. [Przestępstwa skutkowe z zaniechania]
Odpowiedzialności karnej za przestępstwo skutkowe popełnione przez zaniechanie podlega ten tylko, na kim ciążył prawny, szczególny obowiązek zapobiegnięcia skutkowi.
Art.  3. [Zasada humanitaryzmu]
Kary oraz inne środki przewidziane w tym kodeksie stosuje się z uwzględnieniem zasad humanitaryzmu, w szczególności z poszanowaniem godności człowieka.